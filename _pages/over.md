---
layout: inner
title: Over Niels
permalink: /over/
---

Ik heb er best even een tijdje over na moeten denken. Want tja, wat valt er over mij te vertellen? Nogal een filosofische vraag.

Uiteindelijk kwam ik met de tagline: Een digital native gefascineerd met digitalisering en efficiëntie.

En eigenlijk bevat dat veel van wat ik ben, denk, en doe.

Toen ik 10 jaar was ging ik samen met mijn vader naar de sporthal in sterrenburg. De HCC dagen. Een jaarlijks terugkerende computerbeurs. Samen sprokkelden wij alle benodigde onderdelen bij elkaar, en bouwden mijn eerste computer.

Mijn moeder vond toen wel dat als je een computer had moest je ook leren hoe je met zo'n ding moest omgaan. Dus ik ging op computer cursus bij een school bij ons in de buurt.

Achteraf een stel briljante leraren die de cursus gaven.

Het briljante was dat ze vrijwel direct merkten dat wij vooral een spel wilde spelen op die computers. Duke Nukem 3D.

Zij vertelden ons dat dat spel ook multiplayer kon, als je wist hoe. En dat was bijzonder.

Als je kijkt naar de games van tegenwoordig is multiplayer niets meer dan een druk op de knop, en een minuut wachten op genoeg mede spelers.

Maar toen bestond thuis internet nog niet. Hadden de meeste mensen geen pc in huis, laat staan meerdere. Niemand van ons wist dat multiplayer spellen bestonden op de pc.

In de weken die volgden hadden we een doel: Duke Nukem 3D spelen tegen elkaar. 

Je moest weten hoe je überhaupt Windows installeerde. Daarna moet je Duke Nukem 3D nog installeren. En je moet natuurlijk ook voor elkaar krijgen dat die computers verbinding hebben met elkaar. En dan nog de uitdaging om bij iedereen de IP adressen op de juiste manier in de snelkoppeling te krijgen zodat je daadwerkelijk allemaal tegelijk in hetzelfde spel zat.

Dat is hoe ik ben begonnen met het ontwikkelen van mijn digitale vaardigheden.

Het duurde dan ook niet lang voordat ik de helpdesk was van familie en vrienden.

Later liep dat zelfs een beetje uit de hand toen ik per ongeluk een eigen IT bedrijf begon op mijn 14e. Ik had een brochure gemaakt waarin ik computer hulp aanbood, en dat verspreid terwijl ik folders rondbracht.

Ik heb toen menig pc (opnieuw) geïnstalleerd, en mensen hun eerste thuisnetwerk aangelegd.

Maar voor mij was de uitdaging er uit. Dat hele spelletje had ik inmiddels wel door. Tijd voor wat anders.

Ik had mijn vraagtekens bij Windows XP. Iedereen klaagde erover. Regelmatig crashes met blauwe schermen. Gezeik met virussen.

Inmiddels hadden wij thuis breedband internet, dus ik besloot mij te verdiepen in alternatieven. Linux leek me wel wat.

Niet gehinderd door enige vorm van kennis of ervaring installeerde ik Ubuntu op mijn computer. En Ubuntu is wat ik de volgende jaren iedereen kon aanraden en ben blijven gebruiken.

Tuurlijk. Ubuntu was toen nog lang niet zo ver door ontwikkeld als het nu is. Maar ik vond het wel wat hebben dat je af en toe een beetje hacker moest spelen met de terminal om het aan de praat te krijgen.

Maar toch.. Best jammer dat sommige randapparatuur niet werkte op mijn Ubuntu computer. Konden niet meer fabrikanten drivers maken voor Linux?

Die vraag startte opnieuw een zoektocht. Deze keer kwam ik tot de conclusie dat Mac OS X het beste van beide werelden zou moeten zijn.

Apple is een groot bedrijf, net als Microsoft. Dus je hebt support van een groot bedrijf, waardoor ze randapparatuur een stuk beter kunnen ondersteunen dan Canonical kon. Maar wel een besturingsysteem op basis van Unix, net als Linux. Dus gewoon een stabiel systeem, geen blue screen of death gedoe.

Dus kocht ik mijn eerste Mac, and I've never looked back.

